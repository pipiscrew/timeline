# Προζύμι

Υπάρχουν πολλοί τρόποι για να κάνουμε προζύμι. Μπορούμε να χρησιμοποιήσουμε το χυμό από το ξερό κρεμμύδι, τον αφρό από τα ρεβίθια, το βασιλικό του Σταυρού, κτλ. 

Ο απλός τρόπος είναι να χρησιμοποιήσουμε υλικά:  
* Αλεύρι
* Νερό

Θα χρειαστούμε ένα μπολ με καπάκι ή μεγάλο βάζο. Προσοχή το καπάκι θα πρέπει να μένει ανοιχτό γιατί γίνονται ζυμώσεις.

### 1η Μέρα

Βάζουμε μέσα στο σκεύος μας 4 – 6 κουταλιές αλεύρι και το νερό όσο να κάνουμε έναν χυλό. Φροντίζουμε το νερό μας να έχει μια θερμοκρασία που να αντέχει το μικρό μας δάχτυλο μετρώντας ως το δέκα (`37c`). Αν το νερό είναι κρύο οι `μύκητες` δεν αναπτύσσονται, αν είναι **πολύ ζεστό** καταστρέφονται. Κλείνουμε το σκεύος μας χαλαρά. Το σκεύος που έχουμε το χυλό, το σκεπάζουμε με μια κουβέρτα ή ένα μπουφάν ή απλά το έχουμε σε ζεστό μέρος.

### 2η Μέρα

Αν έχουν εμφανιστεί φουσκάλες σημαίνει ότι έχει αρχίσει να ενεργοποιείτε το μείγμα μας. Προσθέτουμε λίγο αλεύρι στο χυλό μας, (6 – 7 κουταλιές αλεύρι) αν χρειαστεί βάζουμε και λίγο χλιαρό νερό, θα πρέπει να έχει μια υφή πηχτού χυλού όπως στο πρώτο στάδιο.

### 3η Μέρα

Προσθέτουμε ξανά λίγο αλεύρι (6 – 7 κουταλιές αλεύρι) και νερό αν χρειαστεί. Προσθέτοντας αλεύρι στο μείγμα μας προσθέτουμε τροφή στους ζυμομύκητες. Αν δεν έχουν αλεύρι (τροφή) θα πεθάνουν και θα καταστραφεί η προσπάθεια μας. Τώρα είναι ποιο πηχτό το μείγμα μας.

### 4η Μέρα

Επαναλαμβάνουμε τα βήματα της 3ης μέρας. Το προζύμι μας έχει διογκωθεί και έχει μια σπογγώδη μορφή. Προσθέτουμε ξανά λίγο αλεύρι (6 – 7 κουταλιές αλεύρι) και νερό όσο χρειαστεί, τώρα το μείγμα μας είναι ποιο πηχτό.

### 5η Μέρα

Το προζύμι μας λογικά θα έχει φουσκώσει και θα έχει μια σπογγώδη μορφή και η επιφάνεια του είναι κυρτή. Οπότε είναι έτυμο να το χρησιμοποιήσουμε για να ζυμώσουμε. Υπάρχει περίπτωση να μην είναι έτοιμο το προζύμι μας την Πέμπτη μέρα, οπότε το ταΐζουμε ξανά. Μπορεί να χρειαστεί να κάνουμε τη διαδικασία για ακόμη μία ή δυο ημέρες. Αυτό εξαρτάτε πολύ από τη θερμοκρασία.

Πολλά μπράβο που [βαδίζετε προς τη διατροφική σας αυτάρκεια.](https://peliti.gr/vadizontas-pros-tin-aftarkeia/) Έχω συναντήσει ανθρώπους που έχουν προζύμι από τη γιαγιά τους. Μπορείτε και εσείς να το διατηρείτε ζωντανό και να το δώσετε δώρο στους φίλους σας ή δώρο γάμου στα παιδιά σας.

## Φτιάχνοντας τη «μάνα»

Το προζύμι μας είναι έτοιμο για να ζυμώσουμε το [ψωμί](https://peliti.gr/psomi-me-prozymi/) μας.

Παλιά ζύμωναν κάθε βδομάδα, έτσι είχαν ζωντανό το προζύμι τους εύκολα μια που επαναλάμβαναν τη διαδικασία πολύ συχνά. Εμείς σήμερα που δεν ζυμώνουμε τόσο συχνά έχουμε το ψυγείο για να συντηρήσουμε το προζύμι μας. Εμείς όμως θα παραλείψουμε αυτές τις πληροφορίες μια που θέλουμε να απ εξαρτηθούμε από τη χρήση του.

Με το προζύμι που κάναμε μπορούμε να κάνουμε κατευθείαν ψωμί.

Προτείνουμε να το χωρίσουμε σε δύο μέρη. Με το ένα θα κάνουμε το ψωμί μας. Όπως θα ζυμώσουμε το ψωμί μας και πριν βάλουμε λάδι και ξυρούς καρπούς θα κρατήσουμε ένα μέρος, όσο χωράει η χούφτα μας, αυτή θα είναι η «μάνα» που θα την ταΐσουμε για να κρατηθεί ενεργεί και ζωντανή και θα τη χρησιμοποιήσουμε για μια επόμενη φορά.

**Στεγνά πιτάκια από το προζύμι μας**

Το άλλο μέρος, θα του βάλουμε λίγο αλεύρι και θα το κάνουμε πολύ λεπτά πιτάκια που θα τα βάλουμε πάνω σε μια επιφάνεια για να στεγνώσουν. Φροντίζουμε να κάνουμε όσο το δυνατόν ποιο λεπτά πιτάκια. Τα πιτάκια μας όταν στεγνώσουν μετά από μια με δύο μέρες, ανάλογα με το πάχος και τη θερμοκρασία του δωματίου, μπορούμε να τα αποθηκεύσουμε σε ένα βάζο και με αυτό τον τρόπο να έχουμε ξερό προζύμι όταν χρειαστούμε να κάνουμε ψωμί κ.λ.π. Στα στεγνά πιτάκια οι μύκητες απλά κοιμούνται και θα ξυπνήσουν όταν βρουν ξανά τις ιδανικές συνθήκες υγρασίας και θερμοκρασίας.

**Πώς ενεργοποιούμε το ξερό προζύμι**

Όταν θέλουμε να ζυμώσουμε, θα πάρουμε μερικά κομμάτια από το ξερό προζύμι μας που έχουμε φυλαγμένα, θα του βάλουμε λίγο χλιαρό νερό θα τα ανακατέψουμε για να λιώσουν και με αυτό τον τρόπο θα ενεργοποιήσουμε ξανά το προζύμι μας. Μετά από μια ώρα θα προσθέσουμε αλεύρι και θα κάνουμε ένα χυλό. Θα το αφήσουμε σε ζεστό μέρος για μια μέρα. Την επομένη θα προσθέσουμε νερό και αλεύρι και θα το αφήσουμε να ξεκουραστεί για πέντε ώρες. Όταν περάσουν πέντε με έξι ώρες μπορούμε να ζυμώσουμε ότι θέλουμε.

Το ξερό προζύμι διατηρείται ως και πέντε χρόνια.

πηγή - [Πελίτι - Κάνω το δικό μου προζύμι και το συντηρώ εκτός ψυγείου](https://peliti.gr/kano-to-diko-mou-prozymi-kai-to-syntiro-ektos-psygeiou/)

reference :  
* [Πελίτι - Ψωμί με προζύμι](https://peliti.gr/psomi-me-prozymi/)
* [Στέλιος - Πως φτιάχνουμε Προζύμι](https://www.youtube.com/watch?v=U8PIvqH5Mck)
  * [Προζύμι Αναπίασμα & Διατήρηση](https://www.youtube.com/watch?v=llpEKXWoVA4)
* [Teresa - Sourdough Bread Baking 101](https://www.youtube.com/watch?v=x9ZkgaRyc7s&list=PLDqMWhgSTguH29hHARikCrgE3nA-_6IQH) [[2](https://www.youtube.com/@NorthwestSourdough/playlists)]
* [Πελίτι - Ανάπιασμα προζυμιού](https://peliti.gr/anapiasma-prozymiou-mia-vathia-politiki-praksi/)
* [Πελίτι - Διατροφική αυτάρκεια](https://peliti.gr/vadizontas-pros-tin-aftarkeia/)  

# Τι είναι προζύμι και μαγιά;
Πολύ δύσκολα βρίσκουμε πλέον ψωμί με "κανονικό" _προζύμι_. Πολλοί φούρνοι, που διαφημίζουν ότι φτιάχνουν ψωμί με προζύμι, σε τεράστιο ποσοστό χρησιμοποιούν μαγιά και μια τεχνική που προσομοιάζει αυτή που χρησιμοποιείται στο προζύμι. Σε πολλά σπιτικά ψωμιά το προζύμι πολλές φορές ενισχύεται με λίγη μαγιά, αχρηστεύοντας με αυτό τον τρόπο τις περισσότερες ιδιότητες που δίνει το προζύμι στο ψωμί. 

Το σίγουρο βέβαια είναι ένα: με το _προζύμι_ φτιάχνουμε με διαφορά το πιο νόστιμο, τo πιο υγιεινό και με καλύτερα οργανοληπτικά χαρακτηριστικά ψωμί, απ' ότι με οποιοδήποτε άλλο τρόπο. Τι είναι λοιπόν το προζύμι, η μαγιά και τι ιδιότητες δίνουν στο ψωμί;

  
## Λίγη ιστορία

Ο άνθρωπος στην αρχή ξεκίνησε την κατανάλωση άγριων δημητριακών που πρώτα τα έψηνε στη φωτιά. Όταν άρχισε να καλλιεργεί την γη, τα δημητριακά έγιναν η βασική τροφή, κυρίως σε μορφή χυλού. 
Η μέθοδος εξελίχθηκε στην `Αίγυπτο`, όπου υπάρχουν οι πρώτες αποδείξεις ότι ψήνονταν σε φούρνους ζυμάρια, τα οποία όμως δεν ήταν φουσκωμένα, όπως περίπου το σκέτο καλαμποκίσιο ψωμί που φτιάχνεται παραδοσιακά στην Ήπειρο. Η Αίγυπτος ήταν το μέρος όπου λειτούργησαν οι πρώτοι επαγγελματικοί φούρνοι ψωμιού, οι οποίοι ήταν ικανοί να παράγουν τεράστιες, για την εποχή, ποσότητες.  

Η πιο κοινώς αποδεκτή θεωρία για την ανακάλυψη του προζυμιού είναι πως ζυμάρι που έμεινε λίγες μέρες σε συνθήκες αυξημένης υγρασίας και θερμοκρασίας (όπως στον πάτο ενός κλειστού πιθαριού) χωρίς να το ψήσουν, διογκώθηκε και έτσι έγινε το πρώτο "φουσκωτό" ψωμί.  
Η παραγωγή ψωμιού εξελίχθηκε πολύ από τότε, αλλά χρειάστηκε να περάσουν αρκετές χιλιάδες χρόνια όταν ο Louis Pasteur στα μέσα του 19ο αιώνα κοίταξε με το μικροσκόπιο και αναγνώρισε _μικροοργανισμούς_ να φουσκώνουν ένα ζυμάρι, που προοριζόταν για να γίνει ψωμί.  
  

## Το προζύμι
Προζύμι, παραδοσιακά στην Ελλάδα αλλά και σε πολλές χώρες τις Ευρώπης, ήταν ένα κομμάτι άψητο ζυμάρι από το ψωμί της προηγούμενης ημέρας, το οποίο χρησιμοποιούνταν για να φουσκώσει το ψωμί της επόμενης ημέρας. Αν φτιάξουμε όμως ψωμί με μαγιά και κρατήσουμε ένα κομμάτι ζυμάρι για την επόμενη μέρα, αυτό δεν είναι προζύμι. Η λέξη προζύμι δεν είναι αρκετή για να προσδιορίσει ακριβώς τι είναι το προζύμι και γι' αυτό τον λόγο η επιγραφή "προζυμένιο" βρίσκεται σε πολλά προϊόντα που καμία σχέση δεν έχουν με το προζύμι.  

Το προζύμι είναι μια _συμβιωτική_ _καλλιέργεια μικροοργανισμών_ που τρέφεται (ή ζυμώνει) κυρίως με αλεύρι και νερό. Οι κυριότεροι μικροοργανισμοί που βρίσκονται σε ένα κλασσικό προζύμι για ψωμί ανήκουν στις εξής οικογένειες :  

*   [Saccharomyces](http://en.wikipedia.org/wiki/Saccharomyces)
*   [Lactic acid bacteria](http://en.wikipedia.org/wiki/Lactic_acid_bacteria)
*   [Acetic acid bacteria](http://en.wikipedia.org/wiki/Acetic_acid_bacteria)

O _σακχαρομύκητας_ είναι κυρίως υπεύθυνος για την παραγωγή _διοξειδίου του άνθρακα_ (**CO2**) και _αιθανόλης_ (αλκοόλ), του αερίου που διογκώνει το ψωμί, και τα _βακτήρια_ είναι υπεύθυνα για την παραγωγή των αντίστοιχων οξέων, που δίνουν την χαρακτηριστική όξινη γεύση. Κατά την ζύμωση δηλαδή, οι μικροοργανισμοί - το προζύμι - τρώνε τα συστατικά του αλευριού και παράγουν σαν βασικά προϊόντα της ζύμωσης **CO2** και διάφορα οξέα. Υπάρχουν και άλλοι μικροοργανισμοί σε μικρότερους πληθυσμούς στο προζύμι, αλλά οι κυρίαρχοι και αυτοί που μας ενδιαφέρουν λόγω προϊόντων και υποπροϊόντων της ζύμωσης τους, είναι οι παραπάνω.

## Η μαγιά
Η μαγιά είναι ένα μόνο είδος μικροοργανισμού, ένας _σακχαρομύκητας_. Συγκεκριμένα, η επιστημονική ονομασία του είδους της μαγιάς είναι [Saccharomyces cerevisiae](http://en.wikipedia.org/wiki/Saccharomyces_cerevisiae). Είναι ακριβώς ο ίδιος μικροοργανισμός που χρησιμοποιείται και στην παραγωγή των περισσοτέρων ειδών μπύρας. Η μαγιά που έμενε μετά την ζύμωση της μπύρας δινόταν σε φούρνους που ήταν κοντά στο ζυθοποιείο για να χρησιμοποιηθεί στην παραγωγή ψωμιού. Αυτός ήταν και ο λόγος που αρχικά διαδόθηκε.  
Η μαγιά όπως και όλοι οι σακχαρομύκητες παράγει κυρίως **CO2** και _αιθυλικής αλκοόλης_.  
  
## Διαφορές
Οι βασικές διαφορές μεταξύ του προζυμιού και της μαγιάς είναι  

* η μαγιά περιέχει έναν συγκεκριμένο μικροοργανισμό, ενώ το προζύμι περιέχει πολλά είδη μικροοργανισμών, μοναδικά για την περιοχή
* η μαγιά είναι εύκολη στην χρήση με πάντα προβλέψιμο αποτέλεσμα, ενώ το προζύμι χρειάζεται προετοιμασία και φροντίδα ώστε το αποτέλεσμα να είναι πάντα προβλέψιμο
* ο χρόνος που χρειάζεται το προζύμι για να ζυμώσει το ψωμί είναι συνήθως μεγαλύτερος από τον χρόνο που χρειάζεται η μαγιά
* το προζύμι δίνει ανώτερα οργανοληπτικά χαρακτηριστικά στο ψωμί από τη μαγιά, κυρίως λόγω των προϊόντων και υποπροϊόντων της ζύμωσης των βακτηρίων 
* η μαγιά δίνει πάντα ομοιόμορφο γευστικά αποτέλεσμα, ενώ το προζύμι δίνει ψωμί με διαφορετικά χαρακτηριστικά, ακόμη και ανάλογα με την περιοχή του κόσμου όπου χρησιμοποιείται
* το προζύμι αναπτύσσεται καλύτερα σε _όξινα_ ζυμάρια, ενώ η μαγιά αναπτύσσεται σε _ουδέτερα_ ή λίγο _αλκαλικά_ ζυμάρια
* η διάρκεια ζωής ενός ψωμιού με προζύμι είναι πολύ μεγαλύτερη απο ένα ψωμί με μαγιά, κυρίως λόγω των οξέων τα οποία δυσκολεύουν τους ανεπιθύμητους οργανισμούς

## Ψωμί και υγεία
Η ζύμωση του ζυμαριού με προζύμι του δίνει, εκτός από φανταστική γεύση και μυρωδιά, κάποιες ιδιότητες που δεν έχει το ψωμί με μαγιά. Tα έξτρα χαρακτηριστικά τα δίνουν κυρίως τα υποπροϊόντα της ζύμωσης των βακτηρίων. Υπάρχουν πολλά πλεονεκτήματα στα ψωμιά με προζύμι, θα αναφερθούν μερικά που έχουν ενδιαφέρον και έχουν δημοσιευτεί σε επιστημονικά περιοδικά.  
  
Λόγω των πρωτεολυτικών ενζύμων που εκκρίνουν τα βακτήρια του προζυμιού, υδρολύεται ένα μεγάλο μέρος της _γλουτένης_ που περιέχεται στο ψωμί, με αποτέλεσμα το ψωμί που ζυμώνεται με προζύμι μπορεί να καταναλώνεται άφοβα από τους περισσότερους ανθρώπους με **δυσανεξία στην γλουτένη** (_κοιλιοκάκη_).    

Κατά την κατανάλωση ψωμιού με προζύμι, το _σάκχαρο_ στο αίμα ανεβαίνει πολύ πιο ομαλά και σε χαμηλότερα επίπεδα απ' ότι με το ψωμί με μαγιά, κυρίως λόγω των οξέων που παράγονται στην ζύμωση. Αυτή η επίδραση κρατάει για αρκετές ώρες μετά την κατανάλωση του ψωμιού, μικρορυθμίζοντας τα επίπεδα _σακχάρου_ στο αίμα. Αν και το θέμα είναι πολυπαραγοντικό, ο _γλυκαιμικός δείκτης_ των ψωμιών με προζύμι είναι σε γενικές γραμμές πολύ χαμηλότερος αντίστοιχων ψωμιών που έχουν ζυμωθεί μόνο με μαγιά. Ένας άνθρωπος με **διαβήτη** μπορεί πολύ πιο εύκολα να ενσωματώσει στην διατροφή του ψωμί που έχει ζυμωθεί με προζύμι.    

Η απορρόφηση απαραίτητων θρεπτικών συστατικών, όπως το ασβέστιο, ο σίδηρος, ο ψευδάργυρος και το μαγνήσιο, είναι πολύ μεγαλύτερη όταν η διατροφή περιλαμβάνει ψωμί που έχει ζυμωθεί με προζύμι, από ότι ψωμί που έχει ζυμωθεί με μαγιά. Αυτό συμβαίνει λόγω της διάσπασης του **φυτικού οξέως** (_phytic acid_) από τα ένζυμα **φυτάσες** (_phytase_) που παράγονται κατά την ζύμωση του ζυμαριού με προζύμι. Το φυτικό οξύ περιέχεται κυρίως στον φλοιό των δημητριακών, συναντάται δηλαδή σε πολύ μεγαλύτερες ποσότητες στα αλεύρια ολικής άλεσης, το οποίο μέσω της ικανότητάς του να δημιουργεί σύμπλοκα με ανόργανα στοιχεία, εμποδίζει τον ανθρώπινο οργανισμό να τα απορροφήσει. Επομένως, η βιοδιαθεσιμότητα των ανόργανων στοιχείων είναι υψηλότερη στο προζυμένιο ψωμί σε σύγκριση με το ψωμί που ζυμώνεται μόνο με μαγιά.  

> με το προζύμι φτιάχνουμε με διαφορά το πιο νόστιμο, το πιο υγιεινό και με καλύτερα οργανοληπτικά χαρακτηριστικά, ψωμί απ' ότι με οποιοδήποτε άλλο τρόπο.

source - https://prozymi.blogspot.com/2012/07/blog-post_462.html

reference :  
* [Aυτόλυση](https://prozymi.blogspot.com/2012/10/a.html) [[mirror](https://www.kountaxis.com/single-post/%CE%B1%CF%85%CF%84%CF%8C%CE%BB%CF%85%CF%83%CE%B7-%CF%83%CF%84%CE%BF-%CE%B6%CF%85%CE%BC%CE%AC%CF%81%CE%B9-%CF%84%CE%B9-%CE%B5%CE%AF%CE%BD%CE%B1%CE%B9-%CF%80%CE%BF%CF%85-%CF%87%CF%81%CE%B7%CF%83%CE%B9%CE%BC%CE%BF%CF%80%CE%BF%CE%B9%CE%B5%CE%AF%CF%84%CE%B1%CE%B9)]
* [Τεχνικές για ζύμωμα](http://prozymi.blogspot.gr/2012/08/blog-post_30.html)
* [Αξιολόγηση γλουτένης](http://prozymi.blogspot.gr/2012/10/blog-post.html) [[mirror](https://www.kountaxis.com/single-post/%CF%80%CF%8C%CF%84%CE%B5-%CE%B5%CE%AF%CE%BD%CE%B1%CE%B9-%CE%AD%CF%84%CE%BF%CE%B9%CE%BC%CE%BF-%CE%AD%CE%BD%CE%B1-%CE%B6%CF%85%CE%BC%CE%AC%CF%81%CE%B9-%CE%B1%CE%BE%CE%B9%CE%BF%CE%BB%CF%8C%CE%B3%CE%B7%CF%83%CE%B7-%CE%B3%CE%BB%CE%BF%CF%85%CF%84%CE%AD%CE%BD%CE%B7%CF%82)]
* [Δίπλωμα και ξεκούραση ζυμαριού](https://prozymi.blogspot.com/2012/08/blog-post_27.html)
* [Πώς "πιάνουμε" το προζύμι](https://prozymi.blogspot.com/2012/08/blog-post.html)

[mirror for all](https://www.dropbox.com/scl/fi/s3i9cbt0m96kl1iz8yxl8/Siozos-Kostas-Flour-Theory-Techniques-2012.pdf?rlkey=37jlqjfqnt7sox6drpf0t09e9&st=fstml2bs&dl=1)  